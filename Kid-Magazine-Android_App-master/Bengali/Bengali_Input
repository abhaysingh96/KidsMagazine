  বোকা। কম্পিউটার সায়েন্স নিয়ে পড়াশোনা করছিলি, ঠিক আছে। নাহয় নিজের প্রয়োজনে হ্যাক পর্যন্ত করতে পারিস, তাও মেনে নিলাম। কিন্তু তাই বলে এরম! ভাবছেন হলিউডের কোনো একটা সাই-ফাই গল্প ফেঁদেছি? না, সাই-ফাই নয়, তবে গল্পের প্লট সাই-হাব। চেনা চেনা লাগছে?  ওই যে যখন কোনো গবেষণার পেপার খুঁজতে গিয়ে প্রকাশক সংস্থাগুলোর ফেল কড়ি মাখো তেল গোছের ' টাকা দাও সাবস্ক্রাইব করো' লেখা দেখে পিছিয়ে আসেন, তখন সুদূর কাজাকিস্তানের একরত্তি জেদি একটা মেয়ের তৈরি একটা ওয়েবসাইট আপনাকে বিনামূল্যে দামি দামি সব গবেষণাপত্র হাতের মুঠোয় এনে দেয়। ওই হলো আমাদের বোকা মেয়ে, আলেকজান্দ্রা আশানোভনা এলবাকিয়ান।
 পড়াশোনা শুরু করেছিল নিজের জায়গাতেই, কাজাকিস্তানে। পড়তে পড়তে দেখলো সেখানের ইন্টারনেটে  সব কিছুর ওপরই বেজায় নিষেধাজ্ঞা। পছন্দের গান শোনা যাবেনা, সিনেমা দেখা যাবেনা, মায় পছন্দের বই পড়ার জন্য ও হাজারো নিয়ম, বেশিরভাগ বইও টাকা দিয়ে কিনে ডাউনলোড করতে হচ্ছে। সব বই তো আর লাইব্রেরিতে পাওয়া যায়না, কেনাও সম্ভব নয়। কি করা যায়? এলবাকিয়ান ঠিক করলো কম্পিউটারের খুঁটিনাটি শিখে নিজের যা যা দরকার বিনামূল্যে ডাউনলোড করে নেবে। অগত্যা নিজের চেষ্টায় হ্যাকিং শেখা। কিন্তু এইরকম লোভনীয় প্রতিভা কি আর চাপা থাকে? কলেজ জুড়ে বন্ধুদের আবদার আসতে লাগলো, চললো গোপনের তাদেরও প্রয়োজনীয় বইয়ের চাহিদা মেটানো। 

এরম ভাবেই ভালো চলছিল সবকিছু। এরপর মেয়েটি পড়তে গেল রাশিয়া, আমেরিকা, তারপর আবার নিজের দেশে ফিরে এলো। গবেষণা করতে গিয়ে দেখলো এক অদ্ভুত জিনিস। কোনো একজন গবেষক অনেক খাটুনি করে কিছু একটা ফল পেল, সেটা সে এক গবেষণা পত্রিকা বা জার্নালে প্রকাশনার জন্য পাঠালো। সব ঠিকঠাক থাকলে গবেষণাপত্রটি প্রকাশ হবে। এ পর্যন্ত ঠিক আছে সবকিছু, কোনো টাকার লেনদেন নেই। এবার যদি অন্যকেউ সেই গবেষণাপত্রটি পড়তে চায়, তাকে সেই নির্দিষ্ট প্রকাশকের কাছে বেশকিছু টাকা দিয়ে সেই পেপারটি পড়তে হবে। এখন কি হয়, আমাদের দেশ-বিদেশের বিশ্ববিদ্যালয় বা গবেষণাগারগুলো সরকারের থেকে পাওয়া অনুদান থেকে বেশ কিছু গবেষণাপত্রিকা পড়ার জন্য বছর বছর প্রকাশনা সংস্থাগুলোকে মোটা টাকা দিয়ে সাবস্ক্রাইব করে রাখে। কিন্তু যদি কোনো প্রত্যন্ত অঞ্চলের কেউ নিজের কাজের জন্য সেইসব পেপার পড়তে চায়? অথবা কোনো ছাত্র বা ছাত্রী বাড়িতে বসে পড়াশোনা করতে চায় কোনো জার্নাল থেকে?  মিলবেনা মিলবেনা। এলবাকিয়ান গেল ক্ষেপে। ২০১১ সালে তৈরি করলো সাই-হাব বা বলা যায় বিনামূল্যে রিসার্চ পেপার পড়ার স্বর্গরাজ্য। তার দাবি জ্ঞান কখনো টাকা দিয়ে কিছু মুষ্টিমেয় প্রকাশকের কাছে সীমাবদ্ধ কেন থাকবে? 

প্রকাশকরা উঠলো রেগে, তাদের ব্যাবসা পুরো মাটি হওয়ার জোগাড়। শুরু হলো এলবাকিয়ানের বিরুদ্ধে মামলা। সবার আগে তাড়া করলো বিজ্ঞানের সবচেয়ে বড় প্রকাশনা সংস্থা এলসভিয়ার আর আমেরিকান কেমিক্যাল সোসাইটি, ১৫ মিলিয়ন ডলারের মামলা করলো ওর বিরুদ্ধে। মামলা চললো, আদালত প্রকাশনা সংস্থার পক্ষেই রায় দিলো, কারণ সেটাই আইনসঙ্গত। এটা আবার হয় নাকি, কোটি কোটি টাকা 'দাম' যেই গবেষণাপত্রের তা বিনামূল্যে ছাত্র ছাত্রীদের বিতরণ করবে, এমন অলুক্ষুনে কথা কেউ শুনেছে? অগত্যা অজ্ঞাতবাস এলবাকিয়ানের। তখন থেকে এই চলছে, এমনকি যখন নেচার প্রকাশনী তাকে ২০১৬ সালে বিজ্ঞান ও প্রযুক্তির জগতে আলোড়ন সৃষ্টিকারী প্রথম ১০জন ব্যাক্তির তালিকায় ফেললো, তখনো পৃথিবীর সামনে হাজির হতে পারেনি সে, সম্বল শুধু একটি স্কাইপ ইন্টারভিউ। 
শুধু আলেকজান্দ্রাই নয়, এই তালিকায় আরো নাম আছে, এরন সোয়ার্জ, এডওয়ার্ড স্নোডেন, আছে লাইব্রেরি জেনেসিস এর মতন ওয়েবসাইট। ইচ্ছে হলে এদের সম্পর্কে পড়ে দেখবেন, আশা করি ভালো লাগবে।

স্বর্গের থেকে মানুষের জন্য আগুন নিয়ে আসার জন্য প্রমিথিউস যে কষ্টকর মৃত্যুযন্ত্রণা ভোগ করেছিল, বা জ্ঞানবৃক্ষের আপেল খাওয়ার জন্য আদমের শাস্তি, এইসব আমাদের শেখায়, জ্ঞান কখনো সর্বসাধারণের জন্য নিজের ক্ষতি করে আহরণ করতে নেই। যারা এসব করে সমাজ তাদের বোকা বলে। শুরুতেই বলেছিলাম, মেয়েটি বোকা ছিল।

পুনশ্চ: বিদেশি নামগুলো নিজের মতো করে উচ্চারণ করে বাংলায় লিখেছি, ভুল হলে শুধরে দেবেন।  সাই-হাব ওয়েবসাইট টির ডোমেইন অনেকবার বদল হয়েছে, নিষেধাজ্ঞার কারণে মূল ওয়েবসাইট টিও রাশিয়ান ভাষায় বানানো। এখনো প্রতিদিন কয়েক লাখ গবেষক এই ওয়েবসাইটের সাহায্যে গবেষণার কাজ করেন।