સાપ અને કીડી

એક મોટો સાપ હતો. તે ખૂબ અભિમાની હતો. તે નાનાં જીવજંતુઓને હેરાન કરતો. તે કીડીઓ ઉપરથી સરકી જતો ત્યારે અસંખ્ય કીડીઓ ચગદાઈ મરતી. બીજી કીડીઓ જોઈ રહેતી પણ સાપને કંઈ કરી શકતી નહિ.
એકવાર સાપનું શરીર પથરાની ધાર સાથે ઘસાયું. તેથી તેના શરીર પર લોહી નીકળ્યું. તેને ખૂબ પીડા થતી હતી. તે ત્યાંથી ચાલી શકતો નહતો.
કીડીઓને આ વાતની ખબર પડી. એટલે બધી કીડીઓ ભેગી થઈ ગઈ. કીડીની સહુથી મોટી રાણી કહે, સાપ આપણને બહુ હેરાન કરે છે. આજે તેને પાઠ ભણાવવાનો મોકો મળ્યો છે. સાપને જયાં વાગ્યું છે ત્યાં જ આપણે ચટકાં ભરીએ. કીડીઓ રાણીનો હુકમ માની સાપના શરીર પર પહોંચી તેને ચટકા ભરવા લાગી.
સાપ કીડી ઓથી બચવા ફેણ પછાડવા લાગ્યો. કીડીઓને મારવા જતા સાપને ઈજા થતી હતી.
થોડીવારમાં તો હજારો કીડીઓ ભેગી થઈ ગઈ. ને સાપના શરીરે ચટકા ભરવા માંડી. સાપને બહુ પીડા થવા લાગી. તે આકળ વિકળ થઈ ગયો. સાપે ફેણ પછાડી પછાડીને પોતાનો જીવ ખોયો. સાપને કીડીઓ પોતાના દર પાસે ખેચીને લઈ ગઈ.